# Vireo: een prototype voor 1overheid
Prototype van één ingang waar de burger al zijn overheidszaken kan regelen en daarnaast relevante overheidsinformatie kan opzoeken. Het prototype is ontwikkeld door een multidisciplinair team van de Dienst Publiek & Communicatie van het ministerie van Algemene Zaken.  

Dit prototype bouwt voort op:

- Het prototype 'overheidsbrede onderwerpen' van de Dienst Publiek & Communicatie van het ministerie van Algemene Zaken.
- Het Fieldlab prototype 1overheid, dat is ontwikkeld tijdens de Fieldlab Dienstverlening van 24 tot en met 28 september 2018 in Zwolle.

## Doel van het prototype

De vorige prototypes lieten zien dat het mogelijk is om taken die bij verschillende overheidsinstanties uitgevoerd moeten worden, gecentraliseerd aan te bieden. Het nieuwe prototype moet laten zien dat bij de uitvoering van die taken ook relevante beleidsgerelateerde informatie kan worden gegeven. Het prototype moet laten zien in welke gevallen dat gebeurt en op welke manier. Daarnaast moet het prototype ruimte bieden voor overige beleidsinformatie en de verhalen die overheidsorganisaties zelf willen vertellen. 

## Tweedeling 

Het prototype bestaat uit 2 onderdelen:

### Alles regelen op 1 plek

Hier kun je echt iets regelen bij de overheid, ongeacht welke uitvoerende overheidsinstantie erachter zit. Als voorbeeld hebben we het verlengen van het rijbewijs genomen. In dit gedeelte kom je ook publieksvoorlichting tegen, maar alleen als het ondersteunend is aan het uitvoeren van je taak. Ook vind je hier het “mijn-overheid”-gedeelte, waarin je al je lopende zaken bij de overheid kunt inzien.

### Beleid en bestuur

Hier vind je de beleidsonderwerpen, zoals verkeersveiligheid, energietransitie en circulaire economie. Dit is ook de plek voor organisatie-informatie, nieuwsberichten, documenten, enz.

## Onderscheid

De 2 onderdelen van het prototype verschillen niet alleen inhoudelijk, maar ook in vormgeving. Het regel-gedeelte is blauw en heeft een schreefloos lettertype (sans serif). Het onderdeel Beleid en bestuur is groen en heeft een schreefletter (serif). De kleuren zijn nadrukkelijk “werkkleuren”. Nader onderzoek is nodig om te zien welk kleuronderscheid het beste werkt. 

Ook het beeldgebruik verschilt. In het blauwe gedeelte wordt alleen beeld gebruikt als dat ondersteunend is aan het uitvoeren van de taak. Het moet vooral niet afleiden. In het groene gedeelte zijn ook decoratieve beelden mogelijk, waardoor je de pagina’s een magazine-stijl kunt geven. 
Het verschil in vormgeving is niet noodzakelijk voor het uitvoeren van taken of het opzoeken van informatie in het prototype. De verwachting is wel dat het als houvast kan dienen voor de regelmatige gebruiker. Bijvoorbeeld doordat je aan de kleur van een button al kunt zien naar welk gedeelte van het prototype je wordt geleid.

## Gebruikersonderzoek

In verschillende fasen van de ontwikkeling van het prototype zijn gebruikersonderzoeken ingezet. Dit gebeurde in samenwerking met Deloitte Consulting. De gebruikersonderzoeken stelde het team in staat om hypotheses te testen en gefundeerde keuzes te maken.


## Mens Centraal
Het prototype 1overheid is gelieerd aan het programma Mens Centraal van het ministerie van BZK.


## Versies
- Huidige versie: v1.1 - 12 november 2018 (vireo)
- Gebaseerd op: v1.0 - 28 september 2018 (Fieldlab Zwolle)
